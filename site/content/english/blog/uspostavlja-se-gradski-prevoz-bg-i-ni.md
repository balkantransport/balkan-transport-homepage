---
title: "Uspostavlja se gradski prevoz u Beogradu i Nišu"
date: 2020-05-08T15:27:17+06:00
draft: false
# page title background image
bg_image: "images/backgrounds/page-title.jpg"
# meta description
description : "Od petka 08.05.2020. ponovo se uspostavlja gradski prevoz na teritoriji grada Beograda i grada Niša."
# post thumbnail
image: "images/blog/uspostavlja-se-gradski-prevoz-bg-i-ni/post-3_1.jpg"
# post author
author: "Dušan Beraja"
# taxonomy
categories: ["Gradski prevoz"]
tags: ["covid19", "gradski prevoz", "gradski prevoz niš", "gsp beograd", "javni prevoz"]
# type
type: "post"
---

### Uspostavlja se gradski prevoz u Beogradu i Nišu

![Arriva gradski](/images/blog/uspostavlja-se-gradski-prevoz-bg-i-ni/post-3_2.jpg "Arriva gradski")

Shodno odlukama Vlade Republike Srbije koje su donete u cilju ublažavanja restriktivnih mera usled epidemije virusa Covid 19, od petka 08. maja, od 4 časova ujutru, ponovo se uspostavlja gradski i prigradski prevoz na teritoriji grada Beograda. Obzirom da je na teritoriji države još uvek aktuelna epidemija virusa korona, utvrđena su nova pravila, u cilju očuvanja zdravlja osoblja i korisnika gradskog prevoza. 

**Vozno osoblje** će biti zaštićeno u okviru svog radnog mesta staklenim, plastičnim ili drugim transparentnim barijerama, u cilju smanjenja kontakata.

**Ulaz i izlaz** će se vršiti po uputstvima koja će biti vidno istaknuta na vratima. Jedna vrata će se koristiti samo za izlaz tj. ulaz putnika. Za svako vozilo je određen maksimalni broj putnika koji se može istovremeno nalaziti u vozilu. Shodno tome, za smeštaj putnika u vozilima, koristiće se samo mesta do prozora, dok će mesta do prolaza biti jasno obeležena da su van upotrebe. Ukoliko ne budete našli mesto za sedenje, možete koristiti jedno od obeleženih mesta za stajanje.

**Upotreba klima uređaja će biti onemogućena**, već će se za provetravanje vozila koristiti prozori, vozači će na svakom terminusu biti dužni da provetre vozilo otvaranjem svih vrata. Ukoliko vozilo nema mogućnost za otvaranje prozora, upotreba klima uređaja biće moguća kada temperatura pređe 25 stepeni. Svim operaterima u Beogradu naloženo je čišćenje i osposobljavanje sistema klima uređaja, kao i dezinfekcija svih delova sistema za rashlađivanje putničkog prostora.

![GSP Beograd](/images/blog/uspostavlja-se-gradski-prevoz-bg-i-ni/post-3_3.jpg "GSP Beograd")

Dezinfekcija unutrašnjosti vozila će se vršiti na svakom terminusnom stajalištu ukoliko bude mogućnosti. Vozno i pomoćno osoblje biće opremljeno zaštitnom opremom u vidu maski i rukavica, a u zavisnosti od raspoloživosti i vizirima.

U prvoj fazi, na ulicama Beograda i okoline prvobitno je najavljeno je da će biti oko 1.300 vozila, od čeka oko 1.060 u gradskom, a ostatak vozila u prigradskom saobraćaju. Takođe najave su bile da na snagu stupa (redukovani) letnji red vožnje, koji će biti operativan do daljnjeg.

Ipak, sekretarijat za saobraćaj i grad Beograd, svega 12h pre uspostavljanja prevoza promenio je odluku i umesto redukovanog reda vožnje, biće letnji red vožnje koji je važio prošle godine, ukidaju se sve mere restrikcija, ukidaju se redari, ukidaju se mere obavezne za prevoznika, sve mere će se zasnivati na pojedinačnoj odgovornosti građana. Takođe, putnici će moći da koriste sve vrste karata bez obzira da li su zaposleni ili ne.

U najmanju ruku, nadležni iz sekretarijata i gradske uprave igraju se sa dva miliona stanovnika Beograda, zaposlenima u prevozničkim firmama i krajnjim korisnicima ovih usluga. Prosto je za nepoverovati da se tri puta u 72h menjaju odluke u gradu koji treba da bude na usluzi preko 2.000.000 ljudi, neverovatno je da 12h pre početka i uspostavljanja saobraćaja još sa sigurnošću ne znamo po kojem redu vožnje će se sutradan prevoziti stanovnici Beograda, jer se odluka više puta menjala.

**Dakle, konačna odluka u 16:00 je da će od sutra u Beogradu, po sekretarijatu za saobraćaj, biti letnji red vožnje od prošle godine.**

### Uspostavljanje gradskog prevoza u Nišu

Shodno odlukama Vlade Republike Srbije koje su donete u cilju ublažavanja restriktivnih mera usled epidemije virusa Covid 19, od petka 08. maja, ponovo se uspostavlja gradski i prigradski prevoz na teritoriji grada Niša.

![Gradski prevoz Niš](/images/blog/uspostavlja-se-gradski-prevoz-bg-i-ni/post-3_4.jpg "Gradski prevoz Niš")

Na teritoriji grada Niša, javni prevoz će se odvijati po gotovo istim uslovima kao i u Beogradu. Dakle, upotreba javnog prevoza biće omogućena samo zaposlenim licima, uz posedovanje polumesečne ili mesečne karte, prilikom ulaska u vozilo kondukteru je neophodno pokazati, pored karte i radničku legitimaciju ili potvrdu iz kompanije.

**Kupovina karata je moguća i u vozilu**, ali iz Direkcije za javni prevoz grada Niša apeluju da se ta mogućnost ne koristi iz razloga smanjenja kontakata i mogućnosti širenja virusa.

**Ulaz i izlaz** će takođe biti omogućen samo na obeleženim vratima. Svaka vrata će imati isključivo jednu namenu. Upotreba klima uređaja će biti onemogućena, već će se za provetravanje vozila koristiti prozori.

![Gradski prevoz Niš](/images/blog/uspostavlja-se-gradski-prevoz-bg-i-ni/post-3_5.jpg "Gradski prevoz Niš")

Ulazak u vozila je zabranjen bez zaštitne opreme, maski i rukavica.

Zaposleni će biti opremljeni zaštitnom opremom. Nalik pravilu u Beogradu, i u Nišu će biti obeležena mesta na kojima se ne može sedeti, takođe biće obeležene i pozicije predviđene za stajanje.

### Međumesni i međunarodni saobraćaj

Kao posledica ukidanja vandrednog stanja, odnosno policijskog časa, mnogi od prevoznika na međugradskim i međumesnim linijama uključiće nove polaske, pre nego što isplanirate svoje putovanje, kontaktirajte željenog prevoznika ili autobusku stanicu i proverite da li su svi registrovani polasci koje prevoznik obavlja planirani za realizaciju.

Najveći broj upita tiče se međunarodnog putničkog saobraćaja, ne postoji precizan datum za otpočinjanje ovog vida saobraćaja, većina zemalja iz regiona i ostatka Evrope popušta u merama borbe protiv virusa Covid 19, no još uvek nije precizirano kada će se steći uslovi za otvaranje granica.

Po otvaranju granica biće potreban niz mera kako bi se putovalo, pored testiranja na postojanost virusa Covid 19 u organizmu, odnosno testa da ste negativni na ovaj virus, biće pooštrena kontrola kretanja putnika u svim zemljama EU.

Po dostupnosti prvih informacija o otpočinjanju saobraćanja linija međunarodnog saobraćaja, blagovremeno ćemo obaveštavati o svim merama i detaljima neophodnim za korišćenje ovog vida prevoza.

**Foto: Balkan Transport; Lasta.rs; Niške Vesti; Niš Ekspres.**