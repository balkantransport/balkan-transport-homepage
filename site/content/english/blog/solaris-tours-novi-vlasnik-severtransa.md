---
title: "Solaris Group novi vlasnik Severtransa iz Sombora"
date: 2021-10-04T00:00:17+06:00
draft: false
# page title background image
bg_image: "images/backgrounds/blog/severtrans-solaris-background.jpg"
# meta description
description : "Nakon jedne neuspešne privatizacije, restrukturiranja, gomile incidenata, oduzimanja autobusa, štrajkova, Severtrans iz Sombora ima novog vlasnika. Kompanija Solaris Tours je novi vlasnik firme iz Sombora."
# post thumbnail
image: "images/blog/solaris-tours-novi-vlasnik-severtransa/img1.jpg"
metaImage: "https://www.balkantransport.net/images/blog/solaris-tours-novi-vlasnik-severtransa/img1.jpg"
# post author
author: "Dušan Beraja"
# taxonomy
categories: ["Prevoznici"]
tags: ["severtrans", "javni prevoz", "srbija"]
withVideo: "false"
pageUrl: "blog/solaris-tours-novi-vlasnik-severtransa"
# type
type: "post"
---

### Solaris Group

***Solaris Group* je internacionalna kompanija koja posluje na dva kontinenta, Solaris Tours u Srbiji posluje u Zapadnobačkom okrugu, centar kompanije se nalazi u Odžacima.**

U sklopu ove firme posluju kompanije: *Solaris Tours* Odžaci, *Solaris City Express* Odžaci, *Total Trans* Odžaci, *Apatin Trans* Apatin, *Express Trans* Novi Sad, kao i kompanija *VSS Transportation Group* smeštena u mestu *Carrollton* u državi Teksas (SAD).

Kompaniju vode mladi i sposobni ljudi, sa jasnom vizijom i ciljem, Solaris Tours i Apatin Trans su orjentisani prevozu putnika, ostale kompanije se bave prevozom tereta. 

Ono čime se ova kompanija može pohvaliti osim velikog voznog parka, između ostalog je novoizgrađena autobuska stanica u Apatinu. Ova firma održava lokalni prevoz u zapadno-bačkom okrugu, a kupovinom Severtransa iskazuje jasnu želju za širenje svoje mreže i unapređenje svojih kapaciteta. 

Osnovni izvor prihoda Solaris Toursa predstavlja prevoz radnika, kao i iznajmljivanje vozila u vanlinijskom prevozu, Solaris Tours raspolaže različitim tipovima vozila od 6 od 83 sedišta. Vozni park Solaris Toursa neprestano se modernizuje, a istu tendenciju imaju i ostale kompanije u okviru sistema, bilo da se radi o teretnom ili putničkom saobraćaju.

![Solaris Tours](/images/blog/solaris-tours-novi-vlasnik-severtransa/img2.jpg "Solaris Tours")

U Odžacima se nalazi i moderni dispečerski centar koji je zaslužan za uspešno funkcionisanje sistema prevoza na svim nivoima. Osim prevozom putnika i tereta, Solaris Tours ima servisni centar, kao i dežurnu servisnu ekipu, uspešno sarađuje sa velikim firmama iz Zapadnobačkog okruga na prevozu radnika.

Uzevši u obzir potencijal koji ima kompanija Severtrans, kao i viziju menadžmenta Solaris Toursa, možemo očekivati nova iznenađenja i usavršavanje poslovanja komanije.

### O Severtransu

Kompanija Severtrans je godinama unazad poznata javnosti kao problematična, posle prve neuspešne privatizacije, oduzimanja autobusa, usledile su godine pune problema, incidenata, štrajkova, saobraćajnih nesreća, požara... 

Ali, krenimo redom, kompanija Severtrans iz Sombora nastala je 1947. godine. Kompanija se prvobitno zvala Državno-autosaobraćajno preduzeće (DASP) Sombor, nastala nakon Drugog Svetskog rata zbog velike potrebe za prevozom putnika. Na samom osnivanju preduzeće se susrelo sa problemom dotrajalog voznog parka, nedostatka alata, rezervnih delova, uglavnom jer su vozni park činila vozila zaplenjena tokom rata. Godinu dana kasnije, DASP se povezuje sa ostalim autotransportnim preduzećima iz Sombora i menja ime u Gradsko – Transportno preduzeće, a svega par godina kasnije u „Lasta“. Ime „Lasta“ nosiće do 1961, kada dolazi do spajanja sa transportnim preduzećima iz Sombora, Ade, Sente i Odžaka, te dobija ime u „ATP Sombortrans“ da bi pet godina kasnije, odnosno 1966. godine dobila današnje ime, Severtrans Sombor. Severtrans neprestano raste i napreduje do početka 90tih godina prošlog veka.

![Severtrans vozni park](/images/blog/solaris-tours-novi-vlasnik-severtransa/img3.jpg "Severtrans vozni park")

Devedesete su donele propast većini društvenih firmi, pa tako ni u Severtransu nisu prošli dobro, godine sankcija, ratova, nedostatka delova, goriva, maziva, doveli su ovo preduzeće u 21. vek sa vrlo nezavidnom pozicijom na tržištu. Naime, dugovi nagomilani tokom turbulentnog perioda u državi, problemi sa nelojalnom (nelegalnom) konkurencijom, dotrajao vozni park, rukovodstvo koje nije uvek gledalo najbolje intrese firme, bilo je sasvim dovoljno za jedan neizvestan period koji je čekao ovu firmu. 

Izlaz iz perioda agonije video se u privatizaciji, međutim, kao i sa većinom društvenih firmi u Srbiji koji su spas pronašli u privatizaciji, Severtrans nije u ovome našao rešenje, već samo produžetak agonije. U toku 2007. godine, preduzeće kupuje „čuveni“ Mile Jerković, javnosti poznat po više desetina firmi koje je odveo u stečaj nakon kupovine, isisavanju novca kompanije, namernom zaduživanju itd. Severtrans je prodat za 460.000.000 dinara, iako je procenjena vrednost bila 153.233.000 dinara. Novi vlasnik se obavezao da će u kompaniju Severtrans u roku od 12 meseci investirati milion eura. Ipak, kao i sa svim svojim firmama, Jerković je Severtrans iskoristio za ispumpavanje novca i investicije na drugim projektima, a Severtrans je uveo u još veću dubiozu i probleme. 

![Severtrans Berkhof](/images/blog/solaris-tours-novi-vlasnik-severtransa/img4.jpg "Severtrans Berkhof")

Vozni park je delimično obnovljen vozilima marke „Temsa“ nabavljenim na lizing, a ispostaviće se, da je to samo bila metalna kugla vezana oko nogu jednog davljenika koja ga vuče na samo dno. Nakon godinu i po dana, odnosno početkom 2009. godine, država raskida privatizaciju zbog nepoštovanja potpisanog ugovora, odnosno izostanka investicija od strane novog vlasnika. Međutim, za godinu i po dana, dug Severtransa je narastao gotovo 5 puta. Po raskidu ugovora procenjivao se na 500 miliona dinara. Ipak, tu nije kraj problemima, po povratku u državno vlastništvo, firma se součila sa nizom problema, pre svega isplata plata zaposlenima, kašnjenja u plaćanju dospelih faktura... Za vreme Mileta Jerkovića, potpisan je i niz nepovoljnih ugovora, a jedan od takvih je i kupovina autobusa marke „Temsa“ koji su nabavljni posredstvom NLB Leasinga po ceni od 2.5 miliona eura. Severtrans je bio i garant za druga preduzeća u vlasništvu Mileta Jerkovića. Ipak, zahvaljujući radnicima i njihovoj istrajnosti, firma je opstajala, iako bez dela voznog parka nije išlo kako treba, nije bilo obustava u saobraćanju ni na domaćim ni na međunarodnim linijama.

![Severtrans VDL](/images/blog/solaris-tours-novi-vlasnik-severtransa/img5.jpg "Severtrans VDL")

Ipak, teška finansijska situacija nalagala je uštede i tamo gde ih nije smelo biti, te su tako godinama unazad vinovnici incidenata upravo autobusi ovog preduzeća, a često su i u centru pažnje zbog neispravnosti požara, saobraćajnih nezgoda. Ne treba zaboraviti ni 2014. kada je uhapšeno jedno od odgovornih lica u firmi i to ni manje ni više nego zbog uzimanja mita od vozača, zbog raspoređivanja na međunarodnu liniju ka Nemačkoj. Godine su prolazile, pozivi za privatizaciju isticali, zaintresovanih za preuzimanje na kraju nije bilo. Poslednji u nizu pokušaja privatizacije država je oglasila u junu 2021. godine.

![Severtrans Setra](/images/blog/solaris-tours-novi-vlasnik-severtransa/img6.jpg "Severtrans Setra")

Kao što se može primetiti Solaris Group odlučno je krenula sa obnovom i unapređenjem dotrajalog voznog parka kompanije Severtrans.

![Severtrans prinove 1](/images/blog/solaris-tours-novi-vlasnik-severtransa/img7.jpg "Severtrans prinove 1")

![Severtrans prinove 3](/images/blog/solaris-tours-novi-vlasnik-severtransa/img8.jpg "Severtrans prinove 3")

![Severtrans prinove 4](/images/blog/solaris-tours-novi-vlasnik-severtransa/img9.jpg "Severtrans prinove 4")

![Severtrans prinove 5](/images/blog/solaris-tours-novi-vlasnik-severtransa/img10.jpg "Severtrans prinove 5")

**Foto: [247bussspotting](https://www.instagram.com/247bussspotting/?hl=en); [www.soinfo.org](https://www.soinfo.org/)**\
**Izvor: [www.soinfo.org](https://www.soinfo.org/)**