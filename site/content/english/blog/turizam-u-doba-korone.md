---
title: "TURIZAM U DOBA KORONE: prevoznici, vodiči…"
date: 2020-05-11T15:27:17+06:00
draft: false
# page title background image
bg_image: "images/backgrounds/page-title.jpg"
# meta description
description : "Epidemija virusa Covid 19 uzrokovala je velike gubitke u sektoru saobraćaja i turizma, kako posle epidemije korona virusa?"
# post thumbnail
image: "images/blog/turizam-u-doba-korone/img1.jpg"
# post author
author: "Dušan Beraja"
# taxonomy
categories: ["Turizam", "Putnički saobraćaj"]
tags: ["autoprevoznici", "covid19", "turizam"]
withVideo: "false"
pageUrl: "blog/turizam-u-doba-korone"
# type
type: "post"
---

#### TURIZAM U DOBA KORONE: Kako preživljavaju prevoznici, turističke agencije, vodiči…

Nije sporno da je pandemija izazvana virusom COVID 19 poremetila doslovno sve planove. Međutim, spekuliše se da nas u narednom periodu očekuje ekonomska kriza, koja će biti jedna od najvećih od kada se beleže merenja. Da li ći to tako i biti, osim toga što nam ostaje da vidimo, na nama je da se shodno aktuelnoj situaciji prilagođavamo datim uslovima.

Situacija je specifična i složena. Neminovno je da se susrećemo sa ovakvom epidemijom prvi put sa ovakvim iskustvom posle skoro jednog veka. Međutim, pored navedenih činjenica, koje jesu svakako izuzetno kompleksne, imamo i u neku ruku kolektivnu amneziju ljudi koji bi trebalo da se pozabave problematikom tema o kojima ćemo danas govoriti. Iz navedenih razloga, nećemo se pozivati i govoriti o raznim temama kojima je javnost ovih dana masovno opkoljena sa svih strana, a tiču se predstojećeg leta.  

![Mnogi turisti će u narednom periodu ostati kod kuće](/images/blog/turizam-u-doba-korone/img2.jpg "Mnogi turisti će u narednom periodu ostati kod kuće")

## Turističke agencije

Najpre, kada je reč o turističkim agencijama, nakon značajnog zalaganja svih zaposlenih u ovom sektoru, donesena je Uredba o ponudi zamenskog putovanja za putovanje koje je otkazano ili nije realizovano usled bolesti COVID -19 izazvane virusom SARS -COV-2. Uredba podrazumeva da će putnik imati pravo da dobije vrednosno pismo od agencije u punom uplaćenom iznosu. Iznos će moći da se utroši na isto putovanje do 31.12.2021. godine, ili na neko drugo putovanje zaključno sa istim datumom. Za termin i destinaciju, putnici se opredeljuju u dogovoru sa agencijom. Kada je reč o cenovnoj razlici, ukoliko putnik želi putovati u drugom terminu ili želi promeniti destinaciju, razlika će mu biti vraćena tj. zahtevana od njega da doplati. U slučaju da se putnici ipak predomisle i ne iskoriste mogućnost putovanja, od 01.01.2022. godine, putnici imaju pravo potražiti od turističke agencije sa kojom su vezali ugovor povrat sredstava, koja će biti vraćena u zakonskom roku od 14 dana. Još uvek je u toku usaglašavanje i definisanje procedura kako bi se ova Uredba primenila. Sa druge strane, za sada nije definisana nikakva dodatna pomoć turističkim agencijama osim tromesečne uplate minimalca u iznosu od 250€, koja je dostupna svim preduzetnicima. Ako se sezona bude odvijala prema sadašnjim prognozama, koje nisu nimalo optimistične, činjenica je da će nadležni morati pomoći agencijama kako bi one uspele da opstanu.

## Turistički vodiči i pratioci

![Mnogi turistički vodiči će ovog leta ostati bez angažmana](/images/blog/turizam-u-doba-korone/img3.jpg "Mnogi turistički vodiči će ovog leta ostati bez angažmana")

Vodiči čiji je angažman najčešće ugovorom definisan kao privremeno povremeni poslovi, nisu bili obuhvaćeni nikakvom vrstom pomoći. Iz tog razloga, oni su se obratili i predsednici Vlade Republike Srbije, međutim još uvek ništa po tom pitanju nije učinjeno.  Obzirom da je turistička sezona ove godine obustavljena u samom početku, postavlja se pitanje kako turistički vodiči zapravo uspevaju da obezbede egzistencijalne okolnosti za sebe i u većini slučajeva i za svoju porodicu. Veliki broj vodiča tokom sezone radi za više turističkih agencija, najveći deo njih nije obavezan nikakvim ugovorima, nemaju penziono, nemaju zdravstveno niti bilo kakvo osiguranje od strane poslodavca. Ova situacija doprinela je da njihov već dovoljno loš položaj dodatno pogorša, prema nekim statistika u Srbiji ima oko 3000 turističkih vodiča i pratilaca sa licencom za obavljanje ove delatnosti, ovi ljudi su takođe ovog leta prepušteni na milost i nemilost tržišta i trenutne situacije.

## Autobuski prevoznici

Čini se da je ova situacija najviše pogodila prevoznike. U manjoj meri one koje se bave linijskim i vanlinijskim prevozom putnika, dok gotovo enormno prevoznike koji se bave samo vanlinijskim prevozom putnika. Mada je u ovako teškoj situaciji možda i suludo govoriti koga kardinalna nesreća pogodila više, a koga manje, jer je ona svakako ogromna i posledice su nemerljive.

![Protest prevoznika u Hrvatskoj](/images/blog/turizam-u-doba-korone/img4.jpg "Protest prevoznika u Hrvatskoj")

Obzirom da nadležni nisu prevoznicima omogućili nikakvu pomoć, posebno ne vanlinijskim, postoji određena bojazan, koja se može definisati i kao sigurna, da ukoliko se hitno ne preduzmu neke mere u cilju značajne pomoći prevoznicima, ova kriza može u širokim razmerama ugroziti poslovanje prevoznika i prolongirati njihovo već sada, teško poslovanje.

Kasnije, najveći deo kompanija ne bi uspeo da se oporavi i gotovo je izvesno da bi prestao da postoji.  Iza kulisa realizacije prevoza autobusom stoji mnogobrojna grupa ljudi. To podrazumeva vozače, mehaničare, autoelektričare; zaposlene u prevozničkim kompanijama, specijalizovanim garažama i parkinzima, u prodavnicama rezervnih delova ulja i maziva itd. Na ovaj način, posledice ove svetske krize bile bi nemerljive. Međutim, iako su na prevoznike gotovo svi zaboravili, u ovom momentu se niko ne seća da su prvi prevoznici priskočili u pomoć tokom poplava 2014. godine, kada je bilo neophodno evakuisati i transportovati ljude do ugroženih gradova, u cilju njihovih očuvanja. Njih se sada u ovom teškom periodu sećaju samo banke i lizing kuće.  Da situacija nije dobra ni u Evropi, govori podatak da je u Hrvatskoj primetan veći broj oglasa putem kojih se prodaju najčešće mlada vozila starosti svega par meseci. 

![Štrajk prevoznika u Hrvatskoj](/images/blog/turizam-u-doba-korone/img5.jpg "Štrajk prevoznika u Hrvatskoj")

S toga, po modelu iz Nemačke, autoprevoznici iz Hrvatske su se 7. maja u znak protesta skupili u 11:55 u 8 gradova sa čak 300 autobusa, pod sloganom #Ostani doma i ostat ćeš bez doma. U Nemačkoj se slično okupljanje zajedno sa vodičima odigralo par dana ranije, kada je na ulicama gradova širom Nemačke bilo hiljadu autobusa.

Za 14. maj u 11:55, najavljuje se veliki skup u Francuskoj, Nemačkoj, Italiji, Španiji, Hrvatskoj i Slovačkoj, ponovo sa istim ciljem – da neko obrati pažnju i na kompanije koje se bave prevozom putnika. Prema nekim saznanjima, ukoliko do 14. maja ne bude došlo do konkretnih mera koje bi bile preuzete u cilju pomoći kompanijama koje se bave prevozom putnika, ista slika bi mogla da se dogodi i kod nas, sa naravno istim ciljem. 

![Štrajk prevoznika](/images/blog/turizam-u-doba-korone/img6.jpg "Štrajk prevoznika")

Po saznanjima, jedan od prevoznika je uputio i zvaničan dopis nadležnima, međutim do ovog momenta na isti niko nije odgovorio.  Ako kompletno sagledamo celu situaciju, čini se da su prevoznici prepušteni sebi sami. S toga, prisetite se brojnih letovanja, ekskurzija, zimovanja i izleta, kojih ne bi bilo da nismo imali adekvatan i bezbedan prevoz.

**Zbog toga pružimo podršku svim kompanijama i vodičima.**